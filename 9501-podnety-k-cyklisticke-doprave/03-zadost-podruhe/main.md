---
title:      Podněty k rozvoji cyklistické dopravy
author:
   name:    Ondřej Kallasch
   phone:   +420 720 474 822
   ds:      
   mail:    ondrej.kallasch@praha.eu
our:
   name:    Zastupitelský klub Pirátů
   sign:    ZK Pha \#9501
your:
   role:    
   name:    
      -     Magistrát hl. m. Prahy
      -     Odbor rozvoje a financování dopravy (RFD)
      -     Oddělení rozvoje dopravy
   address:
      -     Mariánské náměstí 2
      -     110 00, Praha 1
sendby:     mail
style:      letter
---

Vážení,

níže Vám zasílám jako zastupitel hl. m. Prahy seznam podnětů, jejichž realizace by dokázala částečně napomoci rozvoji cyklistické dopravy v Praze. Jedná se o řadu různých opatření, která by mohla zlepšit především plynulost v cyklistické dopravě, odstranit bariéry a riziková místa.

**1. Zprovoznit podchod pod Národní ulici, který spojuje budovu Akademie věd České republiky a náměstí Václava Havla**

Tento podchod je dlouhodobě uzavřený. Jedná se přitom o jediné mimoúrovňové křížení v prostoru předmostí mostu Legií. Most Legií je spolu s Mánesovým mostem jediným přes Vltavu v Praze, kde neexistuje mimoúrovňové křížení alespoň z jedné strany břehu, které by mohli využít cyklisté. Samotný most a křižovatka u něj vytváří z dlouhodobého hlediska bariéru především pro cyklisty, chodce a běžce. Důvod pro uzavření podchozu dle Technické správy komunikací spočívá v tom, že se v něm dlouhodobě zdržovali bezdomovci. Je přitom možné podchod upravit takovým způsobem, aby nebyl pro bezdomovce atraktivní. Výjezd pro cyklisty z jižní strany podchodu lze realizovat odstraněním zábradlí a mříží mezi podchodem a Divadelní ulicí, výstavbou rampy přes úzký chodník u Divadelní ulice a poté cyklistickým pruhem v jižní části ulice. 

Není-li možné tento podchod zprovoznit (např. z technických nebo bezpečnostních důvodů), bylo by alespoň vhodné rozšířit v Divadelní ulici ze strany historické budovy Národního divadla chodník, případně vybudovat cyklopruh na úkor pruhu, který slouží k parkování. V blízkosti ulice jsou dostupné podzemní garáže v komplexu Laterna magika, které zajišťují potřebné parkovací kapacity. Cyklostezka je sice v Divadelní ulici vedena, prostor je ale tmavý a úzký a hrozí riziko srážky cyklisty s řidičem.

**2. Vybudování cyklostezky okolo benzinové stanice MOL v Dvorcích**

Frekventovaná cyklostezka A2 (vltavská pravobřežní), která patří mezi nejvytíženější cyklostezky v Praze, je vedena po ulici Modřanská. Všechny vjezdy různých provozoven a kulturních zařízení, které tuto cyklostezku na Modřanské překonávají, představují z hlediska bezpečnosti provozu rizika. Dle statistické mapy Prahou na kole ([http://nakole.templ.net/nehody4.htm#map=18/50.0439/14.4112](http://nakole.templ.net/nehody4.htm#map=18/50.0439/14.4112)) zde skutečně k nehodám dochází. Přestože v případě této benzinové stanice jich je jen velmi malý počet, na rozdíl od ostatních provozoven je možné vybudovat novou část cyklostezky okolo benzinové stanice, tedy blíže k řece okolo benzinové stanice. Nový úsek by nejen zlepšil bezpečnost v případě provozu cyklistů, ale rovněž snížil počet rizikových situací, ke kterým dochází mezi cyklisty a řidiči u samotné benzinové stanice. V současné době je u obou přechodů u benzinové pumpy umístěna pouze varovná cedulka „pozor výjezd“, což není vzhledem k provozu jak k benzinové pumpě, tak na uvedené cyklostezce dostačující.

**3. Otevření náplavky pod Mostem Legií a vybudování rampy na Janáčkově nábřeží.**

Část náplavky pod mostem Legií na levobřežní straně Vltavy je dlouhodobě uzavřená, přitom se jedná o mimoúrovňové křížení, které by umožnilo cyklistům a chodcům lépe překonat Most Legií. Jak jsem již uvedl v bodě č. 1. Most Legií je spolu s Mánesovým mostem jediným pražským mostem přes Vltavu kde chybí mimoúrovňové křížení typu podjezdu a podchodu. Most tak tvoří pro cyklisty a chodce bariéru, musejí jej překonávat a často zde dochází k dopravním nehodám, jak dokazuje mapa nehod projektu Prahou na kole ([http://nakole.templ.net/nehody4.htm#map=18/50.081/14.409](http://nakole.templ.net/nehody4.htm#map=18/50.081/14.409))

Náplavku by proto bylo vhodné otevřít pro cyklisty a chodce a z jižní strany od Mostu Legií dobudovat jednoduchou rampu, která by umožnila napojení z náplavky na úroveň Janáčkova nábřeží. Tato rampa může být konstruována tak, aby v případě povodní byla snadno odstranitelná, sklopitelná či jiným způsobem nebránila v průtoku stoleté vody. Samotná náplavka končí před plavebním kanálem u Dětského ostrova. Tím by bylo možné prodloužit podél řeky již existující cyklostezku, vedenou po Kampě. 

**4. Přeložka cyklostezky A440 na Praze 22**

Aktuální trasa cyklostezky vede podél Kolodějské obory (ulicí Pod Jankovem), kde za v poslední době v souvislosti s výstavbou rodiných domů narostla individuální automobilová doprava. Úsek je navíc označen značkou „úsek častých dopravních nehod“. 

[mapa](https://github.com/pirati-byro/spisy-zk-pha-2018/blob/master/9501-podnety-k-cyklisticke-doprave/03-zadost-podruhe/1.png)

Z toho důvodu by přeložka této cyklotrasy západně od ulice Pod Jankovem v ose již současné komunikace cyklostezky A440, která vede severně (přes vrchol Tábor) směrem až k ulici Pod Markétou mohla pomoci zvýšit míru bezpečnosti pro cyklistickou dopravu v této oblasti. Přeložka by rovněž pomohla i s propojením jednotlivých cyklistických tras, které je pro hlavní město dlouhodobým problémem – na jejím možném konci byla letos otevřena nová cykostezka, která pokračuje dále na sever Prahy do Běchovic.

**5. Propojení Uhříněvsi a Petrovic**

Značný problém pro cyklistickou dopravu na území městské části Praha 22 představuje chybějící propojení směrem na jih. Přitom již existuje možnost jak umožnit bezpečně cyklistům jízdu na území Petrovic mimo hlavní komunikaci. V ulici Hornoměcholupská jsou již zřízené cyklopruhy, které ovšem nyní končí v křižovatce ulic Hornoměcholupská a Františka Diviše, kde je následně cyklista nucen jet po komunikaci kde jezdí těžká nákladní doprava do blízkého podniku. Auta tu navíc mohou jezdit rychlostí 70 km/h. 

[mapa](https://github.com/pirati-byro/spisy-zk-pha-2018/blob/master/9501-podnety-k-cyklisticke-doprave/03-zadost-podruhe/2.png)

Proto navrhuji, aby byla zřízena cyklostezka jižně od ulice Františka Diviše v oblastech s nižší frekvencí individuální automobilové dopravy. Trasa navrhované cyklostezky začíná stanice Praha-Uhříněves kde navazuje na cyklostezku A239, pokračuje ulicí Kašperská na konec ulice, kde je vjezd do areálu Knotek. V současné době je zde nezbytné jet pouze po chodníku, který lze ovšem rozšířit nebo jej upraivt jako smíšený. Kolem skateparku by trasa dále vedla k podchodu pod železniční tratí. Zde by byla umístěná dopravní značka „Cyklisto sesedni z kola (podchod je příliš úzký).“ Za tunelem by následně stezka mohla pokračovat ulicí K Podchodu na křížovatku s ulicí Františka Diviše (zde se ještě jedná o komunikaci městského charakteru) Tato komunikace dále pokračuje k bytovému souboru Volyňka a ulicí Nad Volyňkou se dostává cyklista na komunikaci spojující Pitkovice s Uhříněvsí. Zde by bylo třeba vybudovat cykloopatření ať v podobě cyklopruhu nebo oddělené stezky. V následném křížení ulic Františka Diviše by bylo dobré umístit cyklopřejezd. Za tímto cyklopřejezdem je možné stezku dále vést po staré asfaltové cestě až k ulici Hornoměcholupská kde jsou již aktuálně instalované cyklopruhy. V budoucnu by se mohla u křížení cyklostezky s ulicí Františka Diviše vybudovat oddělená cyklostezka která by cyklisty zavedla do Petrovic k místnímu hřbitovu u kterého se dá sjet na cyklotrasu A23.

**6. Upozornění na podjezd pod ulicí Čuprova**

Cyklostezka A26 prochází ulicí Čuprova (je vedena po chodníku) a poté směřuje podchodem/podjezdem k ulici Nad Kolčavkou dále podle toku potoka Rokytky. Nájezd do podjezdu ze strany ulice Čuprova je řešen pomocí rampy, do které cyklista může přijet po prudké zatáčce pod úhlem 180 °. Směřování cyklostezky je zde však vyznačeno pouze malou tabulkou, kteoru lze snadno přehlédnout. V souvislosti s tím bych Vás rád požádal, zda-li by na uvedené místo mohla být umístěna výraznější a nápadnější dopravní značka, která by navedla cyklisty ostrou zatáčkou do podjezdu.

Předem děkuji za zhodnocení těchto návrhů. Žádám tímto rovněž o zaslání odpovědi do 30 dnů ohledně možnosti jejich realizace

S pozdravem

---
signature:
  - Ondřej Kallasch
  - zastupitel hl. m. Prahy za klub Pirátů
  - nar. 12. 3. 1991
  - bytem Pod Markétou 82, Praha 22
abbr:       ondra
...
